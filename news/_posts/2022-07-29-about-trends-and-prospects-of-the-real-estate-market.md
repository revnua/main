---
title: Про тенденції та перспективи ринку нерухомості в місті Івано-Франківськ
date: 2022-07-29
layout: post
source:
  title: Прес-служба виконавчого комітету Івано-Франківської міської ради
  url: https://mvk.if.ua
---

В четвер, 28 липня 2022 року Асоціація фахівців з нерухомості (рієлторів) України (АФНУ) за підтримки Конфедерації будівельників України (КБУ) провели відкриту прес-конференцію на тему "Ринок новобудов в Україні та Івано-Франківську. Стан. Тенденції. Перспективи".

На прес-конференції обговорили питання функціонування ринку новобудов в Україні в цілому та в західному регіоні зокрема в умовах воєнного стану. Фахівці Асоціації разом з експертами з суміжних галузей надали актуальну статистичну та аналітичну інформацію про ринок новобудов, попит та пропозицію, а також актуальні ціни на ринку. Йшлося про питання розвитку регіону, релокації бізнесу та його можливостей в нових реаліях.

Присутній на заході заступник міського голови Івано-Франківська Микола Вітенко зазначив, що зараз в місто переїхали близько 200 підприємств. Влада готується до того, що населення обласного центру зростатиме – в Україну повернуться ті громадяни, котрі наразі закордоном. За оцінкою мерії, лише недобудовані об’єкти в місті можуть стати домівкою для 40-60 тисяч нових мешканців.

"Ми працюємо над тим, аби житлові квартали і далі з’являлися, але не в центральній частині міста, а більше на периферії. Працюємо над розробкою генеральних планів міста і сіл, які прилягають", - зазначив Вітенко.

Член Ради директорів КБУ, представниця КБУ в Івано-Франківській області, директорка БК Вертикаль Ірина Орловська зазначила, що хоч війна призупинила будівельну діяльність, зараз в Івано-Франківській області роботу відновили на 70% об’єктів.

"Будівельна галузь зіткнулася з купою питань, які виникли під час відновлення роботи. Перше – де взяти будівельні матеріали. Їх немає, бо основні заводи на сході чи півдні України не працюють або знищені. Це сухі цементні і гіпсові суміші, ринок скловати, скла і так далі…Може ми б і хотіли будувати швидше, але є така проблема", – наголошує Орловська.

Президент Асоціації фахівців з нерухомості України Юрій Піта зазначив, що загалом в державі небагато забудовників, які досі не відновили свою роботу.

"Забудовники не хочуть втратити своє обличчя, тому продовжують свою роботу, будівництво. Зараз проєктанти активно беруть досвід інших країн, вартість робіт звичайно збільшується, але безпека тут понад усе", – каже Піта.

Помітно, що будівельники, за вимогою державної влади, почали приділяти увагу до будівництва бомбосховищ і укриттів. Актуальнішим став метод монолітно-каркасного будівництва споруд. Щодо ринку купівлі-продажу, за останні два місяці зріс попит на первинну нерухомість. Понад 40% клієнтів івано-франківських рієлторів, котрі шукають нове житло – люди не з Прикарпаття.

"Люди вірять у хорошу перспективу, завершення всієї цієї ситуації. Обирають оптимальні планування, які дозволяють оперативно вирішити житлові питання – без розкоші. Люди більше звертають увагу на поверховість, наявність бомбосховища", - зазначив Віктор Фурдіяка, голова Івано-Франківського обласного відділення Асоціації фахівців з нерухомості України.

Також експерти поділилися інформацією про нововведення в законодавстві, яке регулює питання щодо отримання дозвільної документації в будівництві.

"Наразі, на час військових дій, з 17 березня введений мораторій на заходи Держархбудконтролю, йдеться про планові і позапланові перевірки. Ми цю роботу не проводимо взагалі. Контролювання не здійснюється. Зараз йдеться про можливість відновлення роботи в частині рекреаційних зон. Далі діє принцип мовчазної згоди. Якщо забудовник звернувся до уповноваженого органу, не отримав відмову на містобудівні умови і обмеження – вважається, що такий документ погоджений. Те саме стосується об’єктів реставрації", - зазначила Наталія Лещак, представниця Управління Державної інспекції архітектури та містобудування України в Івано-Франківській області.
